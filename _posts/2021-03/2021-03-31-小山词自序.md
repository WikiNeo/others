---
title:  "小山词自序"
published: true
tags: 晏几道
---

《补亡》一编，补乐府之亡也。叔原往者，浮沉酒中，病世之歌词不足以析酲解愠，试续南部
诸贤绪馀，作五、七字语，期以自娱。不独叙其所怀，兼写一时杯酒间见闻、所同游者意中
事。尝思感物之情，古今不易，窃以谓篇中之意。昔人所不遗，第于今无传尔。故今所制，
通以“补亡”名之。

始时，沈十二廉叔、陈十君宠家，有莲、鸿、苹、云，品清讴娱客。每得一解，即以草授诸
儿。吾三人持酒听之，为一笑乐。已而君宠疾废卧家，廉叔下世，昔之狂篇醉句遂与两家歌
儿酒使俱流传于人间。自尔邮传滋多，积有串易。七月己巳，为高平公缀缉成编。追惟往昔
过从饮酒之人，或垄木已长，或病不偶。考其篇中所记悲欢合离之事，如幻、如电、如昨梦
前尘，但能掩卷怃然，感光阴之易迁，叹境缘之无实也。

## 注释

- 析酲，读音xī chéng，汉语词语，意思是解酒，醒酒。
- 解愠，汉语词语，拼音是jiě yùn，意思是指消除怨怒。
- 清讴qīng ōu，汉语词汇，意思是清美的歌唱。
- 不偶，读音为bù ǒu，汉语词语，意思是不遇、不合，引申为命运不好。