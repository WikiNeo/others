---
title: "烛之武退秦师"
published: true
tags: 左传
---

晋侯、秦伯 (1) 围郑，以其无礼于晋，且贰于楚也。晋军函陵 (2) ，秦军氾南 (3) 。

佚之狐 (4) 言于郑伯 (5) 曰：“国危矣！若使烛之武见秦君，师必退。”公从之。辞曰：“臣之壮也，犹不如人；今老矣，无能为也已。”公曰：“吾不能早用子，今急而求子，是寡人之过也。然郑亡，子亦有不利焉。”许之。

夜缒而出。见秦伯曰：“秦、晋围郑，郑既知亡矣。若亡郑而有益于君，敢以烦执事 (6) 。越国以鄙远，君知其难也；焉用亡郑以陪邻？邻之厚，君之薄也。若舍郑以为东道主，行李 (7) 之往来，共 (8) 其乏困，君亦无所害。且君尝为晋君赐矣，许君焦、瑕 (9) ，朝济而夕设版焉，君之所知也。夫晋，何厌之有？既东封郑 (10) ，又欲肆其西封；若不阙秦，将焉取之？阙秦以利晋，唯君图之。”

秦伯说 (11) ，与郑人盟。使杞子、逢孙、杨孙 (12) 戍之，乃还。

子犯 (13) 请击之。公曰：“不可。微夫人 (14) 之力不及此。因人之力而敝之，不仁；
失其所与，不知 (15) ；以乱易整，不武 (16) 。吾其还也。”亦去之。

## 〔注〕　

(1) 晋侯： 晋文公。秦伯： 秦穆公。

(2) 函陵： 郑地名，在今河南新郑北。

(3) 氾（fàn范）南： 氾，水名。此指东氾水，在今河南中牟南，现已干涸。

(4) 佚之狐： 郑大夫。

(5) 郑伯： 郑文公。

(6) 执事： 左右办事的人，实际指秦穆公。不敢直指，故称其左右。

(7) 行李： 使者。

(8) 共： 同“供”。

(9) 焦、瑕： 二城名，故址在今河南三门峡市附近。

(10) 东封郑： 东取郑地作为自己东面的疆界。封，疆界，此作动词用。

(11) 说： 同“悦”。

(12) 杞子、逢孙、杨孙： 皆为秦大夫。

(13) 子犯： 晋大夫狐偃的字。

(14) 微夫人： 微，无；夫（fú扶）人，那个人，指秦穆公。

(15) 所与： 同盟国，秦、晋同盟。知： 同“智”。

(16) 以乱易整，不武： 秦、晋两国整军而来，若互相冲突，变整为乱，即胜也不威武。