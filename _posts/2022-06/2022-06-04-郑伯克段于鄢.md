---
title: "郑伯克段于鄢"
published: true
tags: 左传
---

初，郑武公娶于申 (1) ，曰武姜，生庄公及共叔段。庄公寤生 (2) ，惊姜氏，故名曰“寤生”，遂恶之。爱共叔段，欲立之。亟请于武公，公弗许。

及庄公即位，为之请制。公曰：“制，岩邑也，虢叔死焉 (3) ，他邑唯命。”请京 (4) ，使居之，谓之京城大叔。

祭仲 (5) 曰：“都城过百雉 (6) ，国之害也。先王之制，大都，不过参国之一 (7) ；中，五之一；小，九之一。今京不度，非制也 (8) ，君将不堪。”公曰：“姜氏欲之，焉辟害？”对曰：“姜氏何厌之有？不如早为之所，无使滋蔓！蔓，难图也。蔓草犹不可除，况君之宠弟乎？”公曰：“多行不义必自毙，子姑待之。”

既而大叔命西鄙北鄙贰于己 (9) 。公子吕 (10) 　曰：“国不堪贰，君将若之何？欲与大叔，臣请事之；若弗与，则请除之，无生民心。”公曰：“无庸，将自及 (11) 。”大叔又收贰以为己邑，至于廪延 (12) 。子封曰：“可矣，厚将得众。”公曰：“不义不昵，厚将崩 (13) 。”

大叔完聚，缮甲兵，具卒乘 (14) ，将袭郑。夫人将启之。公闻其期，曰：“可矣。”命子封帅车二百乘以伐京。京叛大叔段，段入于鄢 (15) 。公伐诸鄢。五月辛丑，大叔出奔共 (16) 。

书曰：“郑伯克段于鄢。”段不弟，故不言弟。如二君，故曰克。称郑伯，讥失教也。谓之郑志，不言出奔，难之也。

遂寘姜氏于城颍 (17) ，而誓之曰：“不及黄泉，无相见也！”既而悔之。颍考叔为颍谷封人 (18) ，闻之，有献于公。公赐之食。食舍肉。公问之，对曰：“小人有母，皆尝小人之食矣，未尝君之羹，请以遗 (19) 之。”公曰：“尔有母遗，繄 (20) 我独无！”颍考叔曰：“敢问何谓也？”公语之故，且告之悔。对曰：“君何患焉？若阙地及泉，隧而相见，其谁曰不然？”公从之。公入而赋：“大隧之中，其乐也融融。”姜出而赋：“大隧之外，其乐也泄泄 (21) 。”遂为母子如初。

君子曰： 颍考叔，纯孝也，爱其母，施及庄公。《诗》曰：“孝子不匮，永锡尔类 (22)
。”其是之谓乎！

## 〔注〕　

(1) 郑武公： 姬姓，名掘突。申： 国名，姜姓，侯爵，故城在今河南南阳。

(2) 寤生： 寤乃“牾”之借字，犹言逆生，指婴孩足先出。

(3) 虢叔： 东虢国君，姬姓，立国于今河南荥阳东北。虢叔恃其地势之险固，有骄侈怠慢之心（《国语·郑语》），公元前767年为郑所灭。

(4) 京： 郑国地名，在今河南荥阳东南。

(5) 祭（zhài债）仲： 郑大夫，亦称祭足。

(6) 都城过百雉： 都，都邑；城，城垣。城长一丈、高一丈谓之堵，三堵为雉，故雉为高一丈长三丈，百雉为长三百丈。《战国策·赵策三》马服君对田单曰：“且古者城虽大，无过三百丈者。”与《左传》“城过百雉，国之害也”相符。

(7) 参国之一： 参，同三。国，国都。此言大的都邑，其城不过国都三分之一。

(8) 不度： 不合法度。非制： 非法制所许。

(9) 西鄙北鄙贰于己： 谓将郑西部与北部边境之二邑既属于郑，又属于己，为两属之地。

(10) 公子吕： 字子封，郑国大夫。

(11) 无庸： 庸，用。无庸，犹言用不着。将自及： 谓祸将及其自身。

(12) 廪延： 郑国地名，在今河南延津附近。

(13) “不义”二句： 不义不昵，不义则不昵。昵，据《说文》当作“”，黏连的意思。二句谓不义就不能团结众多的人，势力再雄厚也要崩散。

(14) 完聚： 完，完（坚牢）城郭。聚，聚粮食。缮甲兵： 修缮盔甲兵器。具卒乘： 具，充足；卒，步兵；乘，车兵。

(15) 鄢： 郑国地名，在今河南鄢陵附近。

(16) 共（gōng恭）： 本为国名，后为卫别邑，在今河南辉县。

(17) 寘： 同“置”。城颍： 郑国地名，在今河南临颍西北。

(18) 颍考叔： 郑大夫。颍谷封人： 颍谷，郑国地名，在今河南登封；封人，管理边界的官吏。

(19) 遗（wèi畏）： 赠与，送给。

(20) 繄（yī衣）： 语助词。

(21) 泄（yì义）泄： 舒散快乐的样子。

(22) 孝子不匮，永锡尔类： 见《诗经·大雅·既醉》。匮，竭尽；锡，赐予。意为孝子孝敬父母无竭尽之时，所以能经常感化族类的人。