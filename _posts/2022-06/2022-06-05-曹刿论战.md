---
title: "曹刿论战"
published: true
tags: 左传
---

十年春，齐师伐我。公将战。曹刿请见。其乡人曰：“肉食者谋之，又何间 (1) 焉？”刿曰：“肉食者鄙，未能远谋。”乃入见。

问：“何以战？”公曰：“衣食所安，弗敢专也，必以分人。”对曰：“小惠未遍，民弗从也。”公曰：“牺牲 (2) 玉帛，弗敢加也，必以信 (3) 。”对曰：“小信未孚 (4) ，神弗福也。”公曰：“小大之狱，虽不能察，必以情 (5) 。”对曰：“忠之属也 (6) ，可以一战。战则请从。”

公与之乘，战于长勺 (7) 。公将鼓之，刿曰：“未可。”齐人三鼓，刿曰：“可矣。”齐师败绩。公将驰之，刿曰：“未可。”下，视其辙，登轼而望之，曰：“可矣。”遂逐齐师。

既克，公问其故。对曰：“夫战，勇气也。一鼓作气，再而衰，三而竭。彼竭我盈，故克
之。夫大国难测也，惧有伏焉。吾视其辙乱，望其旗靡，故逐之。”

## 〔注〕　

(1) 间（jiàn见）： 参与。

(2) 牺牲： 祭祀时供献的猪牛羊。

(3) 信： 诚。谓祭祀必以诚。

(4) 孚（fú福）： 取信于人。

(5) 情： 实情。

(6) 忠之属： 此谓尽心于民的一类事情。

(7) 长勺： 鲁国地名，在今山东曲阜北。