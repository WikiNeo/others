---
title: "邹忌讽齐王纳谏"
published: true
tags: 战国策
---

邹忌脩八尺有馀 (1) ，而形貌昳丽 (2) 。朝服衣冠窥镜，谓其妻曰：“我孰与城北徐公美？”其妻曰：“君美甚，徐公何能及君也！”城北徐公，齐国之美丽者也。忌不自信，而复问其妾曰：“我孰与徐公美？”妾曰：“徐公何能及君也！”旦日 (3) ，客从外来，与坐谈，问之客曰：“吾与徐公孰美？”客曰：“徐公不若君之美也！”

明日，徐公来。孰视之 (4) ，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”

于是入朝见威王，曰：“臣诚知不如徐公美，臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城。宫妇左右，莫不私王；朝廷之臣，莫不畏王；四境之内，莫不有求于王： 由是观之，王之蔽甚矣！”

王曰：“善。”乃下令：“群臣吏民，能面刺寡人之过者，受上赏；上书谏寡人者，受中
赏；能谤议于市朝，闻寡人之耳者，受下赏。”令初下，群臣进谏，门庭若市。数月之
后，时时而间进 (5) 。期年 (6) 之后，虽欲言，无可进者。燕、赵、韩、魏闻之，皆朝
于齐。此所谓战胜于朝廷 (7) 。

## 〔注〕　

(1) 脩： 同“修”，长。

(2) 昳（yì逸）丽： 漂亮，气度不凡。

(3) 旦日： 明日。

(4) 孰： 同“熟”，仔细。

(5) 时时而间进： 隔一些时候，间或有人进谏。

(6) 期年： 一周年。

(7) 战胜于朝廷： 身居朝廷而战胜敌国。谓政治修明，不必用军事行动就能使敌国畏服。

