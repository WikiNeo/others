---
title: "齐人谏靖郭君城薛"
published: true
tags: 战国策
---

靖郭君 (1) 将城薛，客多以谏。靖郭君谓谒者 (2) ，无为客通。齐人有请者曰：“臣请
三言而已矣！益一言，臣请烹。”靖郭君因见之。客趋而进曰：“海大鱼。”因反走。君
曰：“客有于此 (3) ！”客曰：“鄙臣不敢以死为戏。”君曰：“亡 (4) ，更言之。”对
曰：“君不闻大鱼乎？网不能止，钩不能牵，荡 (5) 而失水，则蝼蚁得意焉。今夫齐，亦
君之水也。君长有齐阴，奚以薛为？夫 (6) 齐，虽隆薛之城到于天，犹之无益也。”君
曰：“善。”乃辍城薛。

## 〔注〕　

(1) 靖郭君： 齐威王的少子田婴。

(2) 谒者： 指为靖郭君通接宾客的近侍。

(3) 有于此： 谓对此当有说明。

(4) 亡： 通“无”，谓不要紧，不加责。

(5) 荡： 放荡、放纵。

(6) 夫： 当作“失”，王念孙《读书杂志》引《韩非子·说林下》及《淮南子·人间训》文，并作“失齐”，可证。