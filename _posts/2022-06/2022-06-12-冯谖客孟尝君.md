---
title: "冯谖客孟尝君"
published: true
tags: 战国策
---

齐人有冯谖者，贫乏不能自存。使人属孟尝君 (1) ，愿寄食门下。孟尝君曰：“客何好？”曰：“客无好也。”曰：“客何能？”曰：“客无能也。”孟尝君笑而受之，曰：“诺。”

左右以君贱之也，食以草具 (2) 。居有顷，倚柱弹其剑，歌曰：“长铗归来乎！食无鱼。”左右以告，孟尝君曰：“食之，比门下之客。”居有顷，复弹其铗，歌曰：“长铗归来乎！出无车。”左右皆笑之，以告。孟尝君曰：“为之驾，比门下之车客 (3) 。”于是乘其车，揭其剑，过其友，曰：“孟尝君客我！”后有顷，复弹其剑铗，歌曰：“长铗归来乎！无以为家。”左右皆恶之，以为贪而不知足。孟尝君问：“冯公有亲乎？”对曰：“有老母。”孟尝君使人给其食用，无使乏。于是冯谖不复歌。

后孟尝君出记 (4) ，问门下诸客：“谁习计会，能为文收责于薛者乎 (5) ？”冯谖署曰：“能 (6) 。”孟尝君怪之，曰：“此谁也？”左右曰：“乃歌夫‘长铗归来’者也！”孟尝君笑曰：“客果有能也，吾负之，未尝见也。”请而见之。谢曰：“文倦于事，愦于忧，而性愚 (7) ，沉于国家之事，开罪于先生。先生不羞 (8) ，乃有意欲为收责于薛乎？”冯谖曰：“愿之。”于是约车治装 (9) ，载券契 (10) 而行，辞曰：“责毕收，以何市而反 (11) ？”孟尝君曰：“视吾家所寡有者。”

驱而之薛，使吏召诸民当偿者，悉来合券 (12) 。券遍合，起，矫命以责赐诸民。因烧其券，民称万岁。

长驱到齐，晨而求见。孟尝君怪其疾也，衣冠而见之，曰：“责毕收乎？来何疾也！”曰：“收毕矣！”“以何市而反？”冯谖曰：“君云：‘视吾家所寡有者。’臣窃计： 君宫中积珍宝，狗马实外厩，美人充下陈 (13) ；君家所寡有者以义耳。窃以为君市义。”孟尝君曰：“市义奈何？”曰：“今君有区区之薛，不拊爱子其民 (14) ，因而贾利之 (15) 。臣窃矫君命，以责赐诸民，因烧其券，民称万岁。乃臣所以为君市义也。”孟尝君不说 (16) ，曰：“诺。先生休矣 (17) ！”

后期年 (18) ，齐王谓孟尝君曰：“寡人不敢以先王之臣为臣 (19) ！”孟尝君就国 (20) 于薛。未至百里 (21) ，民扶老携幼，迎君道中正日 (22) 。孟尝君顾谓冯谖曰：“先生所为文市义者，乃今日见之！”

冯谖曰：“狡兔有三窟，仅得免其死耳。今君有一窟，未得高枕而卧也。请为君复凿二窟。”孟尝君予车五十乘，金五百斤，西游于梁 (23) 。谓惠王曰：“齐放其大臣孟尝君于诸侯 (24) 。诸侯先迎之者，富而兵强。”于是梁王虚上位 (25) ，以故相 (26) 为上将军，遣使者黄金千斤，车百乘，往聘孟尝君。冯谖先驱，诫孟尝君曰：“千金，重币也；百乘，显使也。齐其闻之矣！”梁使三反 (27) ，孟尝君固辞不往也。

齐王闻之，君臣恐惧，遣太傅赍黄金千斤，文车二驷，服剑一 (28) ，封书谢孟尝君曰：“寡人不祥 (29) ，被于宗庙之祟 (30) ，沉于谄谀之臣，开罪于君。寡人不足为也 (31) ，愿君顾先王之宗庙，姑反国统万人乎？”冯谖诫孟尝君曰：“愿请先王之祭器，立宗庙于薛 (32) 。”庙成，还报孟尝君曰：“三窟已就，君姑高枕为乐矣！”

孟尝君为相数十年，无纤介 (33) 之祸者，冯谖之计也。

## 〔注〕　

(1) 孟尝君： 即田文，齐靖郭君田婴少子，袭其父职为齐相。

(2) 食（sì饲）： 给食物吃。草具： 装盛粗劣饮食的食具。

(3) 车客： 能乘车的食客，比食鱼之客高一等。

(4) 出记： 出通告。

(5) “谁习”二句： 计会，会计。责，通“债”。薛，孟尝君的领地，今山东枣庄市附近。

(6) 署曰“能”： 签名于通告上，并注曰“能”。

(7) “文倦”三句： 倦于事，为国事劳倦。愦（kuì愧）于忧，困于思虑而致心中昏乱。，同“懦”，怯弱。

(8) 不羞： 不因受简慢为辱。

(9) 约车治装： 预备车子，治办行装。

(10) 券契： 债务契约，两家各拿一份，可以合验。

(11) 何市而反： 买些什么回来。市，买；反，返。

(12) 合券： 核对债券（借据）、契约。

(13) 下陈： 后列。

(14) 拊爱： 即抚爱。子其民： 视民如子。

(15) 贾（gǔ古）利之： 以商贾手段向人民谋利。

(16) 不说： 不悦。

(17) 休矣： 犹言得了，算了。

(18) 期（jī基）年： 一周年。

(19) 齐王： 齐湣王。先王： 指齐宣王，湣王之父。田婴相宣王，田文袭之为相，故云先王之臣。这是齐湣王听谗罢免孟尝君的借口。

(20) 就国： 到自己封地（薛）去住。

(21) 未至百里： 距薛地还有一百里。

(22) 正日： 犹终日。一本无此二字。

(23) 梁： 魏国都大梁（今河南开封）。魏王（即梁惠王）迁都大梁，国号曾一度称“梁”。

(24) 放： 弃，免。于诸侯： 意谓正给诸侯重用他的机会。

(25) 虚上位： 空出最高的职位。

(26) 故相： 原来的宰相。

(27) 三反： 往返三次。

(28) 文车二驷： 套四匹马的绘或刻有文饰的车两辆。服剑： 齐王自用的佩剑。

(29) 不祥： 不善。

(30) 被于宗庙之祟： 受到祖宗神灵的惩罚。

(31) 不足为（wéi围）： 不值得顾念帮助。

(32) 立宗庙于薛： 因上文齐王有“愿君顾先王之宗庙”的话，孟尝君与齐王同族，故请求分给先王传下来的祭器，在薛地建立宗庙，将来齐即不便夺毁其国，若有他国来侵，齐亦不能不救。这是冯谖为孟尝君所定的安身之计，为“三窟”之一。

(33) 纤介： 细微。介，同“芥”。