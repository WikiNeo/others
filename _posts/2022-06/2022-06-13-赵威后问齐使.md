---
title: "赵威后问齐使"
published: true
tags: 战国策
---

齐王使使者问 (1) 赵威后。书未发，威后问使者曰：“岁亦无恙耶？民亦无恙耶？王亦无恙耶？”使者不说 (2) ，曰：“臣奉使使威后，今不问王，而先问岁与民，岂先贱而后尊贵者乎？”威后曰：“不然。苟无岁，何以有民？苟无民，何以有君？故有舍本而问末者耶？”

乃进而问之曰：“齐有处士曰钟离子 (3) ，无恙耶？是其为人也，有粮者亦食 (4) ，无粮者亦食；有衣者亦衣 (5) ，无衣者亦衣。是助王养其民者也，何以至今不业 (6) 也？叶阳子 (7) 无恙乎？是其为人，哀鳏寡，恤孤独，振困穷，补不足。是助王息其民者也，何以至今不业也？北宫之女婴儿子 (8) 无恙耶？彻其环瑱 (9) ，至老不嫁，以养父母。是皆率民而出于孝情者也，胡为至今不朝 (10) 也？此二士弗业，一女不朝，何以王齐国、子万民 (11) 乎？於陵子仲 (12) 尚存乎？是其为人也，上不臣于王，下不治其家，中不索交诸侯。此率民而出于无用者，何为至今不杀乎？”

## 〔注〕　

(1) 问： 聘问、问候。

(2) 说： 通“悦”。

(3) 处士： 未作官或不作官的士人。钟离： 复姓。

(4) 食（sì饲）： 拿食物给人吃。

(5) 衣（yì意）： 给人衣服穿。

(6) 业： 使之做官而成就功业。

(7) 叶（shè涉）阳子： 齐处士。叶阳，复姓。

(8) 北宫： 复姓，婴儿子，是其名。

(9) 彻： 通“撤”。环瑱（tiàn）： 耳环和戴在耳垂上的玉。

(10) 朝： 谓使之为命妇而朝见君主。

(11) 王（wàng旺）： 统治。子万民： 以万民为子，意谓为民父母。

(12) 於（wū乌）陵子仲： 於陵，地名；子仲，人名。