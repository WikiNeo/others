---
title: "子路曾晳冉有公西华侍坐章"
published: true
tags: 论语
---

子路、曾晳、冉有、公西华 (1) 侍坐。

子曰：“以吾一日长乎尔，毋吾以也 (2) 。居 (3) 则曰：‘不吾知也！’如或知尔，则何以哉？”

子路率尔而对曰：“千乘之国，摄乎大国之间 (4) ，加之以师旅，因之以饥馑 (5) ；由也为之，比及三年，可使有勇，且知方也 (6) 。”

夫子哂之。

“求，尔何如？”

对曰：“方六七十，如五六十，求也为之，比及三年，可以使民。如其礼乐，以俟君子。”

“赤，尔何如？”

对曰：“非曰能之，愿学焉。宗庙之事 (7) ，如会同 (8) ，端章甫 (9) ，愿为小相焉 (10) 。”

“点，尔何如？”

鼓瑟希，铿尔，舍瑟而作。对曰：“异乎三子者之撰 (11) 。”

子曰：“何伤 (12) 乎，亦各言其志也。”

曰：“莫春者，春服既成 (13) ，冠 (14) 者五六人，童子六七人，浴乎沂，风乎舞雩 (15) ，咏而归。”

夫子喟然叹曰：“吾与点也 (16) 。”

三子者出，曾晳后。曾晳曰：“夫三子者之言何如？”

子曰：“亦各言其志也已矣。”

曰：“夫子何哂由也？”

曰：“为国以礼，其言不让，是故哂之。”

“唯求则非邦也与？”

“安见方六七十、如五六十而非邦也者？”

“唯赤则非邦也与？”

“宗庙、会同，非诸侯而何？赤也为之小，孰能为之大？”

## 〔注〕　

(1) 子路： 姓仲，名由。曾晳： 名点。冉有： 名求。公西华： 名赤。四人均孔子学生。

(2) 毋吾以也： 无人用我。

(3) 居： 即平居，平日。

(4) 千乘之国： 古时一车四马为一乘。诸侯大国地方百里，出车千乘，称千乘之国。摄： 迫近。

(5) 师旅： 军队。饥馑： 饥荒。此言国外有军队侵犯，国内又有灾荒。

(6) 知方： 知道方向，懂得道理。

(7) 宗庙： 古代帝王、诸侯、大夫、士祭祀祖先的处所。此处宗庙之事即指祭祀。

(8) 如： 或者。会同： 《周礼·春官·大宗伯》：“时见曰会，殷见曰同。”古代诸侯朝见天子之称。郑玄注：“时见者，言无常期。殷，犹众也。”后亦泛指朝会与诸侯间的会晤。

(9) 端章甫： 端，玄端，古代礼服。章甫，礼帽。

(10) 小相（xiàng向）： 赞礼的人。古代行朝聘、盟会、享宴、祭祀等礼仪，必有襄助之人。其人曰“相”，其事曰“相礼”。作“相”的人身分有卿、大夫、士三级，小相是最低一级的士。一说“小”是谦辞。

(11) 撰： 善言。称美以上三人的言词，而己见与之不同。

(12) 何伤乎： 有什么妨碍呢？

(13) 莫： 同“暮”。春服： 夹衣。成： 定。

(14) 冠（guàn贯）： 古代贵族子弟年二十为成年，行冠礼。

(15) 沂： 水名。源出山东邹县东北，西经曲阜，与洙水合，入于泗水，与大、小沂河不同。风乎舞雩： 在舞雩台上乘凉。《水经注·泗水》：“沂水北对稷门，亦曰雩门。门南隔水，有雩坛，坛高三丈，曾点所欲风舞处也。”在今曲阜县南。

(16) 吾与点也： 我同意曾点的主张。