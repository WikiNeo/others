---
title: "鱼我所欲也章"
published: true
tags: 孟子
---

孟子曰：

鱼，我所欲也；熊掌，亦我所欲也： 二者不可得兼，舍鱼而取熊掌者也。生，亦我所欲也；义，亦我所欲也： 二者不可得兼，舍生而取义者也。

生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟 (1) 也。

如使人之所欲莫甚于生，则凡可以得生者，何不用也？使人之所恶莫甚于死者，则凡可以辟患者，何不为也？由是则生，而有不用也；由是则可以辟患，而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。

一箪 (2) 食，一豆 (3) 羹，得之则生，弗得则死；嘑 (4) 尔而与之，行道之人弗受；
蹴尔而与之，乞人不屑也。万钟则不辩礼义而受之 (5) ，万钟于我何加焉？为宫室之
美，妻妾之奉，所识穷乏者得我与？乡 (6) 为身死而不受，今为宫室之美为之；乡为身
死而不受，今为妻妾之奉为之；乡为身死而不受，今为所识穷乏者得我而为之： 是亦不
可以已乎？此之谓失其本心。

## 〔注〕

(1) 辟（bì避）： 同“避”。

(2) 箪（dān单）： 盛饭用的竹器。

(3) 豆： 古代食器，有木制、陶制等，形似高脚盘。

(4) 嘑（hū呼）： 同“呼”。

(5) 万钟： 指优厚的俸禄。钟，古量器。辩： 通“辨”。

(6) 乡（xiàng向）： 同“向”，往昔。
