---
title: "晏子使楚"
published: true
tags: 晏子春秋
---

晏子使楚。以晏子短，楚人为小门于大门之侧而延晏子。晏子不入，曰：“使狗国者，从狗门入；今臣使楚，不当从此门入。”傧者更道 (1) 从大门入，见楚王。王曰：“齐无人耶？”晏子对曰：“齐之临淄三百闾 (2) ，张袂成阴，挥汗成雨，比肩继踵而在，何为无人？”王曰：“然则子何为使乎？”晏子对曰：“齐命使，各有所主，其贤者使使贤王，不肖者使使不肖王。婴最不肖，故直使楚矣。”

晏子将至楚，楚闻之，谓左右曰：“晏婴，齐之习辞 (3) 者也，今方来，吾欲辱之，何以
也 (4) ？”左右对曰：“为其来也 (5) ，臣请缚一人过王而行。王曰：‘何为者也？’对
曰：‘齐人也。’王曰：‘何坐 (6) ？’曰：‘坐盗。’”晏子至，楚王赐晏子酒。酒酣，吏二
缚一人诣王。王曰：“缚者曷为者也？”对曰：“齐人也，坐盗。”王视晏子曰：“齐人固善
盗乎？”晏子避席 (7) 对曰：“婴闻之，橘生淮南则为橘，生于淮北则为枳，叶徒相似，
其实 (8) 味不同。所以然者何？水土异也。今民生长于齐不盗，入楚则盗，得无楚之水
土使民善盗耶？”王笑曰：“圣人非所与熙 (9) 也，寡人反取病焉 (10) 。”

## 〔注〕　

(1) 傧者： 宾客的接引者。更道： 改而引导。道，通“导”。

(2) 临淄： 齐国都城，故址在今山东淄博市东北。三百闾： 古代以二十五家为闾。此言人口之多。

(3) 习辞： 善于辞令。

(4) 何以也： 用什么办法。以，用。

(5) 为其来也： 王引之《经传释词》：“为其来也，言‘于其来也’。”

(6) 何坐： 犯什么罪。

(7) 避席： 离开坐席，表示郑重。

(8) 实： 果实。

(9) 熙： 同“嬉”，戏弄，开玩笑。

(10) 反取病焉： 反而自取其辱。

