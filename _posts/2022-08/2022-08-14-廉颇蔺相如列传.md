---
title: "廉颇蔺相如列传"
published: true
tags: 司马迁
---

廉颇者，赵之良将也。赵惠文王十六年 (1) ，廉颇为赵将，伐齐，大破之，取阳晋 (2) ，拜为上卿，以勇气闻于诸侯。蔺相如者，赵人也，为赵宦者令缪贤舍人 (3) 。

赵惠文王时，得楚和氏璧 (4) 。秦昭王闻之，使人遗赵王书，愿以十五城请易璧。赵王
与大将军廉颇、诸大臣谋： 欲予秦，秦城恐不可得，徒见欺；欲勿予，即患秦兵之来。
计未定，求人可使报秦者，未得。宦者令缪贤曰：“臣舍人蔺相如可使。”王问：“何以知
之？”对曰：“臣尝有罪，窃计欲亡走燕。臣舍人相如止臣，曰：‘君何以知燕王？’臣语
曰：‘臣尝从大王与燕王会境上，燕王私握臣手，曰：“愿结友。”以此知之，故欲往。’相
如谓臣曰：‘夫赵强而燕弱，而君幸于赵王，故燕王欲结于君。今君乃亡赵走燕，燕畏
赵，其势必不敢留君，而束君归赵矣。君不如肉袒伏斧质请罪，则幸得脱矣。’臣从其
计，大王亦幸赦臣。臣窃以为其人勇士，有智谋，宜可使。”于是王召见，问蔺相如
曰：“秦王以十五城请易寡人之璧，可予不？”相如曰：“秦强而赵弱，不可不许。”王
曰：“取吾璧，不予我城，奈何？”相如曰：“秦以城求璧而赵不许，曲在赵；赵予璧而秦
不予赵城，曲在秦。均之二策，宁许以负秦曲。”王曰：“谁可使者？”相如曰：“王必无
人，臣愿奉璧往使。城入赵而璧留秦；城不入，臣请完璧归赵。”赵王于是遂遣相如奉璧
西入秦。

秦王坐章台 (5) 见相如。相如奉璧奏秦王。秦王大喜，传以示美人及左右，左右皆呼万岁。相如视秦王无意偿赵城，乃前曰：“璧有瑕，请指示王。”王授璧，相如因持璧却立，倚柱，怒发上冲冠，谓秦王曰：“大王欲得璧，使人发书至赵王，赵王悉召群臣议，皆曰：‘秦贪，负其强，以空言求璧，偿城恐不可得。’议不欲予秦璧。臣以为布衣之交尚不相欺，况大国乎！且以一璧之故逆强秦之，不可。于是赵王乃斋戒五日，使臣奉璧，拜送书于庭。何者？严大国之威以修敬也 (6) 。今臣至，大王见臣列观 (7) ，礼节甚倨；得璧，传之美人，以戏弄臣。臣观大王无意偿赵王城邑，故臣复取璧。大王必欲急臣，臣头今与璧俱碎于柱矣！”相如持其璧睨柱，欲以击柱。秦王恐其破璧，乃辞谢固请，召有司案图 (8) ，指从此以往十五都予赵。相如度秦王特以诈，佯为予赵城，实不可得，乃谓秦王曰：“和氏璧，天下所共传宝也。赵王恐，不敢不献。赵王送璧时，斋戒五日，今大王亦宜斋戒五日，设九宾于廷 (9) ，臣乃敢上璧。”秦王度之，终不可强夺，遂许斋五日。舍相如广成传 (10) 。相如度秦王虽斋，决负约不偿城，乃使其从者衣褐，怀其璧，从径道 (11) 亡，归璧于赵。

秦王斋五日后，乃设九宾礼于廷，引赵使者蔺相如。相如至，谓秦王曰：“秦自缪公 (12) 以来二十馀君，未尝有坚明约束 (13) 者也。臣诚恐见欺于王而负赵，故令人持璧归，间至赵矣。且秦强而赵弱，大王遣一介之使至赵，赵立奉璧来；今以秦之强，而先割十五都予赵，赵岂敢留璧而得罪于大王乎？臣知欺大王之罪当诛，臣请就汤镬 (14) 。唯大王与群臣孰计议之！”秦王与群臣相视而嘻 (15) 。左右或欲引相如去，秦王因曰：“今杀相如，终不能得璧也，而绝秦、赵之，不如因而厚遇之，使归赵。赵王岂以一璧之故欺秦邪！”卒廷见相如，毕礼而归之。

相如既归，赵王以为贤大夫，使不辱于诸侯，拜相如为上大夫 (16) 。秦亦不以城予赵，赵亦终不予秦璧。

其后秦伐赵，拔石城 (17) 。明年，复攻赵，杀二万人。秦王使使者告赵王，欲与王为好，会于西河外渑池 (18) 。赵王畏秦，欲毋行。廉颇、蔺相如计曰：“王不行，示赵弱且怯也。”赵王遂行，相如从。廉颇送至境，与王诀曰：“王行，度道里会遇之礼毕，还，不过三十日；三十日不还，则请立太子为王，以绝秦望。”王许之，遂与秦王会渑池。秦王饮酒酣，曰：“寡人窃闻赵王好音，请奏瑟！”赵王鼓瑟。秦御史前，书曰：“某年月日，秦王与赵王会饮，令赵王鼓瑟。”蔺相如前曰：“赵王窃闻秦王善为秦声，请奏盆缻 (19) 秦王，以相娱乐。”秦王怒，不许。于是相如前进缻，因跪请秦王。秦王不肯击缻。相如曰：“五步之内，相如请得以颈血溅大王矣！”左右欲刃相如，相如张目叱之，左右皆靡。于是秦王不怿，为一击缻。相如顾召赵御史书曰：“某年月日，秦王为赵王击缻。”秦之群臣曰：“请以赵十五城为秦王寿”。蔺相如亦曰：“请以秦之咸阳为赵王寿。”秦王竟酒，终不能加胜于赵。赵亦盛设兵以待秦，秦不敢动。

既罢，归国，以相如功大，拜为上卿，位在廉颇之右 (20) 。廉颇曰：“我为赵将，有攻城野战之大功，而蔺相如徒以口舌为劳，而位居我上。且相如素贱人，吾羞，不忍为之下。”宣言曰：“我见相如，必辱之！”相如闻，不肯与会。相如每朝时，常称病，不欲与廉颇争列。已而相如出，望见廉颇，相如引车避匿。于是舍人相与谏曰：“臣所以去亲戚而事君者，徒慕君之高义也。今君与廉颇同列，廉君宣恶言，而君畏匿之，恐惧殊甚。且庸人尚羞之，况于将相乎！臣等不肖，请辞去。”蔺相如固止之，曰：“公之视廉将军孰与秦王 (21) ？”曰：“不若也。”相如曰：“夫以秦王之威，而相如廷叱之，辱其群臣；相如虽驽，独畏廉将军哉！顾吾念之，强秦之所以不敢加兵于赵者，徒以吾两人在也。今两虎共斗，其势不俱生。吾所以为此者，以先国家之急，而后私仇也！”廉颇闻之，肉袒负荆 (22) ，因宾客至蔺相如门谢罪。曰：“鄙贱之人，不知将军宽之至此也。”卒相与，以刎颈之交。

是岁，廉颇东攻齐，破其一军。居二年，廉颇复伐齐幾 (23) ，拔之。后三年，廉颇攻魏之防陵、安阳 (24) ，拔之。后四年，蔺相如将而攻齐，至平邑 (25) 而罢。其明年，赵奢破秦军阏与 (26) 下。

赵奢者，赵之田部吏也。收租税而平原君 (27) 家不肯出租，奢以法治之，杀平原君用事者九人。平原君怒，将杀奢。奢因说曰：“君于赵为贵公子。今纵君家而不奉公，则法削；法削则国弱；国弱则诸侯加兵。诸侯加兵，是无赵也，君安得有此富乎！以君之贵，奉公如法，则上下平；上下平则国强；国强则赵固；而君为贵戚，岂轻于天下邪！”平原君以为贤，言之于王。王用之治国赋，国赋大平，民富而府库实。

秦伐韩，军于阏与。王召廉颇而问曰：“可救不？”对曰：“道远险狭，难救。”又召乐乘 (28) 而问焉，乐乘对如廉颇言。又召问赵奢，奢对曰：“其道远险狭，譬之犹两鼠斗于穴中，将勇者胜。”王乃令赵奢将，救之。

兵去邯郸三十里，而令军中曰：“有以军事谏者死！”秦军军武安 (29) 西。秦军鼓噪勒兵 (30) ，武安屋瓦尽振。军中候有一人言急救武安，赵奢立斩之。坚壁 (31) ，留二十八日不行，复益增垒。秦间来入，赵奢善食而遣之。间以报秦将，秦将大喜曰：“夫去 (32) 国三十里而军不行，乃增垒，阏与非赵地也！”赵奢既已遣秦间，乃卷甲而趋之 (33) ，二日一夜至。令善射者去阏与五十里而军。军垒成，秦人闻之，悉甲而至。军士许历请以军事谏。赵奢曰：“内之！”许历曰：“秦人不意赵师至此，其来气盛，将军必厚集其阵以待之。不然，必败。”赵奢曰：“请受令！”许历曰：“请就质之诛！”赵奢曰：“胥后令邯郸 (34) ！”许历复请谏，曰：“先据北山上者胜，后至者败。”赵奢许诺，即发万人趋之。秦兵后至，争山，不得上；赵奢纵兵击之，大破秦军。秦军解而走 (35) ，遂解阏与之围而归。

赵惠文王赐奢号为马服君 (36) ，以许历为国尉 (37) 。赵奢于是与廉颇、蔺相如同位。

后四年，赵惠文王卒，子孝成王立。七年，秦与赵兵相距长平 (38) ，时赵奢已死，而蔺相如病笃，赵使廉颇将攻秦。秦数败赵军，赵军固壁不战。秦数挑战，廉颇不肯。赵王信秦之间。秦之间言曰：“秦之所恶，独畏马服君赵奢之子赵括为将耳。”赵王因以括为将，代廉颇。蔺相如曰：“王以名使括，若胶柱而鼓瑟 (39) 耳。括徒能读其父书传，不知合变也。”赵王不听，遂将之。

赵括自少时学兵法，言兵事，以天下莫能当。尝与其父奢言兵事，奢不能难，然不谓善。括母问奢其故，奢曰：“兵，死地也，而括易言之。使赵不将括即已，若必将之，破赵军者必括也！”及括将行，其母上书言于王曰：“括不可使将！”王曰：“何以？”对曰：“始妾事其父，时为将。身所奉饭饮而进食者以十数，所友者以百数；大王及宗室所赏赐者尽以予军吏士大夫；受命之日，不问家事。今括一旦为将，东向而朝，军吏无敢仰视之者；王所赐金帛，归藏于家，而日视便利田宅，可买者买之。王以为何如其父？父子异心，愿王勿遣！”王曰：“母置之，吾已决矣！”括母因曰：“王终遣之，即有如不称，妾得无随坐乎？”王许诺。

赵括既代廉颇，悉更约束，易置军吏。秦将白起闻之，纵奇兵，佯败走，而绝其粮道，分断其军为二，士卒离心。四十馀日，军饿，赵括出锐卒自搏战。秦军射杀赵括。括军败，数十万之众遂降秦，秦悉阬之。赵前后所亡凡四十五万。明年，秦兵遂围邯郸，岁馀，几不得脱。赖楚、魏诸侯来救，乃得解邯郸之围。赵王亦以括母先言，竟不诛也。

自邯郸围解五年，而燕用栗腹 (40) 之谋，曰：“赵壮者尽于长平，其孤未壮。”举兵击赵。赵使廉颇将，击，大破燕军于鄗 (41) ，杀栗腹，遂围燕。燕割五城请和，乃听之。赵以尉文 (42) 封廉颇为信平君，为假相国。

廉颇之免长平归也，失势之时，故客尽去；及复用为将，客又复至。廉颇曰：“客退矣！”客曰：“吁！君何见之晚也！夫天下以市道交，君有势，我则从君；君无势则去。此固其理也，有何怨乎？”居六年，赵使廉颇伐魏之繁阳 (43) ，拔之。

赵孝成王卒，子悼襄王立，使乐乘代廉颇。廉颇怒，攻乐乘，乐乘走。廉颇遂奔魏之大梁。其明年，赵乃以李牧为将而攻燕，拔武遂、方城 (44) 。

廉颇居梁久之，魏不能信用。赵以数困于秦兵，赵王思复得廉颇，廉颇亦思复用于赵。赵王使使者视廉颇尚可用否。廉颇之仇郭开多与使者金，令毁之。赵使者既见廉颇，廉颇为之一饭斗米，肉十斤，被甲上马，以示尚可用。赵使还报王曰：“廉将军虽老，尚善饭；然与臣坐，顷之，三遗矢矣！”赵王以为老，遂不召。

楚闻廉颇在魏，阴使人迎之。廉颇一为楚将，无功，曰：“我思用赵人！”廉颇卒死于寿春 (45) 。

李牧者，赵之北边良将也。常居代雁门 (46) ，备匈奴。以便宜置吏，市租皆输入莫府，为士卒费。日击数牛飨士，习射骑，谨烽火，多间谍，厚遇战士。为约曰：“匈奴即入盗，急入收保，有敢捕虏者，斩！”匈奴每入，烽火谨，辄入收保，不敢战。如是数岁，亦不亡失。然匈奴以李牧为怯，虽赵边兵亦以为吾将怯。赵王让李牧，李牧如故。赵王怒，召之，使他人代将。

岁馀，匈奴每来，出战；出战数不利，失亡多，边不得田畜。复请李牧。牧杜门不出，固称疾。赵王乃复强起使将兵，牧曰：“王必用臣，臣如前，乃敢奉令。”王许之。

李牧至，如故约。匈奴数岁无所得，终以为怯。边士日得赏赐而不用，皆愿一战。于是乃具选车得千三百乘，选骑得万三千匹，百金之士 (47) 五万人，彀者十万人，悉勒习战，大纵畜牧，人民满野。匈奴小入，佯北不胜，以数千人委之。单于闻之，大率众来入。李牧多为奇陈，张左右翼击之，大破杀匈奴十馀万骑。灭襜褴 (48) ，破东胡，降林胡，单于奔走。其后十馀岁，匈奴不敢近赵边城。

赵悼襄王元年 (49) ，廉颇既亡入魏，赵使李牧攻燕，拔武遂、方城。居二年，庞煖 (50) 破燕军，杀剧辛 (51) 。后七年，秦破赵，杀将扈辄 (52) 于武遂城，斩首十万。赵乃以李牧为大将军，击秦军于宜安 (53) ，大破秦军，走秦将桓 (54) 。封李牧为武安君。居三年，秦攻番吾 (55) ，李牧击破秦军，南距韩、魏。

赵王迁七年 (56) ，秦使王翦攻赵，赵使李牧、司马尚 (57) 御之。秦多与赵王宠臣郭开金，为反间，言李牧、司马尚欲反。赵王乃使赵蔥及齐将颜聚代李牧。李牧不受命。赵使人微捕得李牧，斩之。废司马尚。后三月，王翦因急击赵，大破，杀赵蔥，虏赵王迁及其将颜聚，遂灭赵。

太史公曰： 知死必勇；非死者难也，处死者难 (58) 。方蔺相如引璧睨柱，及叱秦王左
右，势不过诛；然士或怯懦而不敢发。相如一奋其气，威信敌国，退而让颇，名重太山：
其处智勇，可谓兼之矣！

## 〔注〕　

(1) 赵惠文王十六年： 公元前283年。

(2) 阳晋： 齐邑，故址在今山东郓城西。

(3) 宦者令： 宫中宦官的首领。舍人： 王公贵官的侍从宾客、亲近左右。

(4) 楚和氏璧： 楚人卞和得玉璞先后献给楚厉王、武王，琢玉的匠人都说是石头，王以为诳，先后断去其左右脚。文王立，卞和抱璞哭于山中，王使琢玉的匠人剖璞，得宝玉，因命为和氏璧。事见《韩非子·和氏篇》。

(5) 章台： 秦离宫名，故址在今陕西长安县，渭水南岸。

(6) “严大国”句： 敬畏大国的威严而表明尊敬的心情。

(7) 列观： 一般的台观，不是举行重大典礼的地方。这里指章台。

(8) 有司： 职有专司的官吏。案图： 依照地图。

(9) 设九宾于廷： 当时外交上最隆重的礼仪，由傧相九人依次传呼接引上殿。

(10) 广成传： 宾馆名。传： 传舍，宾馆。

(11) 径道： 小路。

(12) 缪公： 缪，同“穆”。穆公即秦穆公，春秋五霸之一。

(13) 坚明约束： 坚决明确地遵守信约。

(14) 镬： 大锅。

(15) 嘻： 这里指苦笑声。

(16) 上大夫： 古官名，周王室及诸侯各国，卿以下有大夫，分上、中、下三等。

(17) 石城： 赵邑名，故城在今河南林县西南。

(18) 渑池： 古城名，一作黾池，因南有黾池得名，在今河南渑池西。

(19) 盆缻： 盛酒的瓦器，秦人敲击作为唱歌的节拍。

(20) 右： 这里指上位。

(21) “公之视”句： 你们看廉将军比秦王怎么样？

(22) 负荆： 背着荆条表示愿受责打，古代表示认错服罪。

(23) 幾： 古地名，在今河北大名东南。

(24) 防陵： 古地名，在今河南安阳南。安阳： 古地名，在今河南安阳东南。

(25) 平邑： 赵邑名，在今河南濮阳南乐东北平邑村。

(26) 阏与： 战国时韩邑，后属赵；故城在今山西和顺西北。

(27) 平原君： 赵胜，战国四公子之一，因封于东武（今山东武城西北），故称为平原君。

(28) 乐乘： 赵将，曾因功封为武襄君。

(29) 武安： 赵邑，故城在今河北邯郸武安。

(30) 鼓噪： 击鼓呐喊。勒兵： 治军。此指操练人马。

(31) 坚壁： 坚守营垒。

(32) 去： 离开。

(33) 卷甲而趋之： 脱下铠甲轻装奔袭敌人。

(34) 胥后令邯郸： 等待邯郸随后来的命令。胥，同“须”，等待。赵奢既赞赏许历的进谏，又不便改变其军令，故用缓词，说等待日后凯旋邯郸，由赵王发落。

(35) 解而走： 被打散逃跑。

(36) 马服君： 以马服山为赵奢封号。马服山在今邯郸西北。

(37) 国尉： 官名，职位仅次于将军。

(38) 长平： 赵邑，在今山西高平西北。

(39) 胶柱而鼓瑟： 柱为琴瑟上支弦的小木。鼓瑟成调，先须转柱调弦，若胶柱则不能定音，就弹不成曲调了。比喻赵括死读兵书，不会活用。

(40) 栗腹： 时为燕相。曾鼓动燕王乘危伐赵，事见《史记·燕召公世家》。

(41) 鄗（hào浩）： 赵邑，在今河北邢台柏乡北。

(42) 尉文： 邑名，在赵国西北境，今地不详。

(43) 繁阳： 魏邑，在今河南内黄东北。

(44) 武遂： 燕邑，在今河北徐水。方城： 燕邑，在今河北固安南。

(45) 寿春： 楚地，即今安徽六安寿县。

(46) 代： 古国名，战国时其地属赵国。雁门： 赵郡名，在今山西西北一带。

(47) 百金之士： 曾荣获百金赏赐的勇士。

(48) 襜（dān丹）褴： 当时少数民族所建国名，在代国的北面。

(49) 赵悼襄王元年： 公元前244年。

(50) 庞煖： 赵将，素与剧辛交好。剧辛为燕伐赵，被他所杀。

(51) 剧辛： 赵人，后仕燕为将。

(52) 扈辄： 赵将。

(53) 宜安： 赵邑，在今河北藁城西南。

(54) 桓（yǐ椅）： 秦将，曾杀扈辄。

(55) 番（pān潘）吾： 赵邑，在今河北平山南。

(56) 赵王迁七年： 公元前229年。

(57) 司马尚： 赵将，时与李牧同御王翦。李牧死，被罢黜废免。

(58) “知死”三句： 知道自己将死而泰然处之，必定是大勇之人。死并非难事，难的是从
容地对待死。
