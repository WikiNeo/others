---
title: "西门豹治邺"
published: true
tags: 褚少孙
---

魏文侯 (1) 时，西门豹为邺令 (2) 。豹往到邺，会长老，问之民所疾苦。长老曰：“苦为河伯 (3) 娶妇，以故贫。”豹问其故，对曰：“邺三老、廷掾 (4) 常岁赋敛百姓，收取其钱得数百万，用其二三十万为河伯娶妇，与祝巫 (5) 共分其馀钱持归。当其时，巫行视小家女好者，云是当为河伯妇，即娉取 (6) 。洗沐之，为治新缯绮縠 (7) 衣，闲居斋戒 (8) ；为治斋宫河上，张缇绛 (9) 帷，女居其中。为具牛酒饭食，十馀日，共粉饰之，如嫁女床席，令女居其上，浮之河中。始浮，行数十里乃没。其人家有好女者，恐大巫祝为河伯取之，以故多持女远逃亡。以故城中益空无人，又困贫，所从来久远矣。民人俗语曰，‘即不为河伯娶妇，水来漂没，溺其人民’云。”西门豹曰：“至为河伯娶妇时，愿三老、巫祝、父老送女河上，幸来告语之，吾亦往送女。”皆曰：“诺。”

至其时，西门豹往会之河上。三老、官属、豪长者 (10) 、里父老皆会，以人民往观之者三二千人。其巫，老女子也，已年七十。从弟子女十人所，皆衣缯单衣，立大巫后。西门豹曰：“呼河伯妇来，视其好丑。”即将女出帷中，来至前。豹视之，顾谓三老、巫祝、父老曰：“是女子不好，烦大巫妪为入报河伯，得更求好女，后日送之。”即使吏卒共抱大巫妪投之河中。有顷，曰：“巫妪何久也？弟子趣 (11) 之！”复以弟子一人投河中。有顷，曰：“弟子何久也？复使一人趣之！”复投一弟子河中。凡投三弟子。西门豹曰：“巫妪、弟子，是女子也，不能白 (12) 事，烦三老为入白之！”复投三老河中。西门豹簪笔磬折 (13) ，向河立待良久。长老、吏、傍观者皆惊恐。西门豹顾曰：“巫妪、三老不来还，奈之何？”欲复使廷掾与豪长者一人入趣之。皆叩头，叩头且破，额血流地，色如死灰。西门豹曰：“诺，且留待之须臾。”须臾，豹曰：“廷掾起矣。状 (14) 河伯留客之久，若 (15) 皆罢去归矣。”邺吏民大惊恐，从是以后，不敢复言为河伯娶妇。

西门豹即发 (16) 民凿十二渠，引河水灌民田，田皆溉。当其时，民治渠少烦苦，不欲
也。豹曰：“民可以乐成，不可与虑始。今父老子弟虽患苦我，然百岁后，期令父老子孙
思我言。”至今皆得水利，民人以给足富。十二渠经 (17) 绝驰道，到汉之立，而长吏以
为十二渠桥绝驰道，相比近 (18) ，不可。欲合渠水，且至驰道合三渠为一桥。邺民人父
老不肯听长吏，以为西门君所为也，贤君之法式不可更也。长吏终听置之。故西门豹为邺
令，名闻天下，泽 (19) 流后世，无绝已时，几 (20) 可谓非贤大夫哉！

## 〔注〕　

(1) 魏文侯： 即魏斯（？—前396），战国时魏国国君。公元前445—前396年在位。

(2) 西门豹： 复姓西门，名豹。邺： 今河北邯郸临漳西南。

(3) 河伯： 传说中的河神。

(4) 三老： 古代乡官，帮助县令、丞、尉推行政令。廷掾（yuàn愿）： 县令的属官。

(5) 祝巫： 古代从事通鬼神的迷信职业者。

(6) 娉（pìn聘）： 同“聘”。取： 同“娶”。

(7) 缯（zēng增）： 古代对丝织品的总称。绮（qǐ起）： 有花纹或图案的丝织品。縠（hú胡）： 有皱纹的纱。

(8) 斋戒： 古人在祭祀活动前沐浴更衣，戒酒，戒荤腥，独居，整洁心身，以示虔诚，称为斋戒。

(9) 缇（tí题）： 橘红色。绛（jiàng匠）： 深红色。

(10) 豪长者： 地方上的豪绅。

(11) 趣（cù促）： 催促。

(12) 白： 禀告。

(13) 簪（zān）笔： 张守节《史记正义》：“簪笔，谓以毛装簪头，长五寸，插在冠前，谓之为笔，言插笔备礼也。”磬（qìng庆）折： 弯腰如磬形，表示恭敬。磬，古代打击乐器，形状像曲尺，以玉或石制成。

(14) 状： 类似，好像。表示揣测。

(15) 若： 你们。

(16) 发： 征发。

(17) 经： 指纵向干渠。

(18) 比近： 邻近。

(19) 泽： 恩泽。

(20) 几： 通“岂”。
