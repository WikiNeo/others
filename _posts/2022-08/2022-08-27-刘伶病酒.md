---
title: "刘伶病酒"
published: true
tags: 刘义庆
---

刘伶 (1) 病酒，渴甚，从妇求酒。妇捐酒毁器，涕泣谏曰：“君饮太过，非摄生 (2) 之道，必宜断之。”伶曰：“甚善！我不能自禁，唯当祝鬼神自誓断之耳。便可具酒肉。”妇曰：“敬闻命。”供酒肉于神前，请伶祝誓。伶跪而祝曰：“天生刘伶，以酒为名。一饮一斛，五斗解酲。妇人之言，慎不可听！”便引酒进肉，隗然 (3) 已醉矣。

## 〔注〕

(1) 刘伶： 字伯伦，西晋沛国（今安徽宿州西北）人。魏末曾为建威参军。纵酒放诞，蔑视礼法，为“竹林七贤”之一。

(2) 摄生： 养生。

(3) 隗（wěi委）然： 倾颓貌。