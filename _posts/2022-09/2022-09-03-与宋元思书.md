---
title: "与宋元思书"
published: true
tags: 吴均
---

风烟俱净，天山共色，从流飘荡，任意东西。自富阳至桐庐一百许里 (1) ，奇山异水，天下独绝。水皆缥碧，千丈见底；游鱼细石，直视无碍。急湍甚箭，猛浪若奔。夹岸高山，皆生寒树。负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶 (2) 世务者，窥谷忘反。横柯上蔽，在昼犹昏；疏条交映，有时见日。

## 〔注〕　

(1) 富阳： 县名，在今浙江杭州西南部，以县城位于富春江之北而得名。富春江沿岸为著名风景区。桐庐： 县名，在今浙江杭州西南部、富春江沿岸。

(2) 经纶： 筹划治理。