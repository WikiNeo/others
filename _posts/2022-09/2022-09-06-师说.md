---
title: "师说"
published: true
tags: 韩愈
---

古之学者必有师。师者，所以传道受业解惑也 (1) 。人非生而知之者，孰能无惑？惑而不从师，其为惑也，终不解矣。生乎吾前，其闻道也，固先乎吾，吾从而师之；生乎吾后，其闻道也，亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。

嗟乎，师道之不传也久矣，欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？

爱其子，择师而教之，于其身也，则耻师焉，惑矣！彼童子之师，授之书而习其句读 (2) 者，非吾所谓传其道解其惑者也。句读之不知，惑之不解，或师焉，或不焉 (3) ，小学而大遗，吾未见其明也。

巫医、乐师、百工之人，不耻相师。士大夫之族，曰师、曰弟子云者，则群聚而笑之。问之，则曰：“彼与彼年相若也，道相似也。”位卑则足羞，官盛则近谀。呜乎！师道之不复可知矣！巫医、乐师、百工之人，君子不齿，今其智乃反不能及，其可怪也欤！

圣人无常师。孔子师郯子 (4) 、苌弘 (5) 、师襄 (6) 、老聃 (7) 。郯子之徒，其贤不及孔子。孔子曰：“三人行，则必有我师。”是故弟子不必不如师，师不必贤于弟子，闻道有先后，术业有专攻，如是而已。

李氏子蟠，年十七，好古文，六艺经传 (8) ，皆通习之，不拘于时，学于余。余嘉其能
行古道，作《师说》以贻之。

## 〔注〕　

(1) 道： 指孔孟之道。业： 指以攻读儒家经典为主的学业。惑： 指道与业两方面的疑难。受，通“授”。

(2) 句读（dòu豆）： 即“句逗”。文辞语意已尽处为句，语意未尽而须停顿处为读。

(3) 不： 同“否”。

(4) 郯（tán谈）子： 春秋时郯国的君主，据说孔子曾向他请教少皞氏以鸟名官的事。

(5) 苌（cháng长）弘： 周敬王时大夫，据说孔子曾向他请教音乐方面的问题。

(6) 师襄： 鲁国乐官，孔子曾向他学琴。

(7) 老聃（dān丹）： 即老子李耳，孔子曾向他问礼。

(8) 六艺经传： 六经的经文和注解。