---
title: "至小丘西小石潭记"
published: true
tags: 刘禹锡
---

从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻为屿 (1) ，为嵁 (2) 为岩。青树翠蔓，蒙络摇缀，参差披拂。

潭中鱼可百许头，皆若空游无所依。日光下澈，影布石上，佁然 (3) 不动，俶尔远逝，往来翕忽，似与游者相乐。

潭西南而望，斗折蛇行，明灭可见。其岸势犬牙差互，不可知其源。坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。

同游者： 吴武陵、龚古、余弟宗玄 (4) 。隶而从者： 崔氏二小生，曰恕己，曰奉壹。

## 〔注〕　

(1) 坻（chí池）： 水中高地。屿（yǔ雨）： 小岛。

(2) 嵁（kān刊）： 不平的山岩。

(3) 佁（yǐ以）然： 静止貌。佁，一本作“怡”。

(4) 吴武陵（？—834）： 唐信州（治今江西上饶）人，一说澧州（治今湖南澧县东南）人。元和进士，以史才直史馆，旋因事流放永州，与柳宗元交往。工诗文，柳宗元称其才气壮健。龚古： 人名，生平未详。