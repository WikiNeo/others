---
title: "爱莲说"
published: true
tags: 周敦颐
---

水陆草木之花，可爱者甚蕃。晋陶渊明独爱菊 (1) ；自李唐来 (2) ，世人甚爱牡丹；予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。

予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻；莲之爱，同予者何人？牡丹之爱，宜乎众矣！

## 〔注〕　

(1) “晋陶渊明”句： 陶渊明（365—427），东晋诗人，又名潜，字元亮，寻阳柴桑（今江西九江）人。《续晋阳秋》：“陶潜尝九月九日无酒，于宅边东篱下摘菊盈把，俄见白衣人至，乃刺史王弘送酒，便就酣饮。”

(2) 李唐： 唐朝皇帝姓李，故称李唐。