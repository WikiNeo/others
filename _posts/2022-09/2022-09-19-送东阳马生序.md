---
title: "送东阳马生序"
published: true
tags: 宋濂
---

余幼时即嗜学。家贫无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无硕师名人与游，尝趋百里外，从乡之先达 (1) 执经叩问。先达德隆望尊，门人弟子填其室，未尝稍降辞色 (2) 。余立侍左右，援疑质理 (3) ，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。

当余之从师也，负箧曳屣，行深山巨谷中。穷冬烈风，大雪深数尺，足肤皲裂而不知。至舍，四肢僵劲不能动，媵人持汤沃灌 (4) ，以衾拥覆，久而乃和。寓逆旅主人，日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右佩容臭 (5) ，煜然若神人。余则缊袍敝衣处其间，略无慕艳意，以中有足乐者，不知口体之奉不若人也。盖余之勤且艰若此。今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？

今诸生学于太学，县官日有廪稍之供 (6) ，父母岁有裘葛之遗，无冻馁之患矣；坐大厦之下而诵诗书，无奔走之劳矣；有司业、博士 (7) 为之师，未有问而不告、求而不得者也。凡所宜有之书，皆集于此，不必若余之手录、假诸人而后见也。其业有不精、德有不成者，非天质之卑，则心不若余之专耳，岂他人之过哉！

东阳马生君则，在太学已二年，流辈甚称其贤。余朝京师，生以乡人子 (8) 谒余，撰长
书以为贽 (9) ，辞甚畅达；与之论辨，言和而色夷。自谓少时用心于学甚劳，是可谓善
学者矣。其将归见其亲也，余故道为学之难以告之。谓余勉乡人以学者，余之志也；诋我
夸际遇之盛而骄乡人者，岂知余者哉！

## 〔注〕　

(1) 乡之先达： 有地位有声望的同乡前辈。按，宋濂曾游学于当时学者吴莱、黄溍、柳贯等之门。吴莱、柳贯与宋濂皆为金华府（元称婺州）浦江人，黄溍为同府之义乌人，都可称同乡。据史实和文中所说情况对看，这里可能指黄溍。

(2) 未尝稍降辞色： 态度始终非常严肃。辞色，言辞和脸色。

(3) 援疑质理： 提出疑难，质询道理。

(4) 媵（yìng应）人： 这里指旅舍中雇用的仆役。汤： 热水。沃灌： 浇洗。

(5) 容臭（xiù秀）： 香囊，装有香料的小囊。

(6) 县官： 古代指天子或朝廷。这里指朝廷。廪稍： 廪食。这里指伙食费用，由朝廷供给。

(7) 司业： 即国子监司业。博士： 即国子博士。都是太学里的教官。

(8) 乡人子： 同乡子侄辈。马君则是东阳（今属浙江）人，宋濂是浦江人。当时浦江、东阳同属金华府，故与宋濂称同乡。

(9) 撰长书： 写长信。贽： 初次拜见长辈时所送的礼物。