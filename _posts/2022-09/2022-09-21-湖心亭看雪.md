---
title: "湖心亭看雪"
published: true
tags: 张岱
---

崇祯五年 (1) 十二月，余住西湖。大雪三日，湖中人鸟声俱绝。

是日，更定矣，余拏一小舟，拥毳衣炉火，独往湖心亭看雪。雾淞沆砀，天与云、与山、与水，上下一白；湖上影子，惟长堤一痕、湖心亭一点与余舟一芥、舟中人两三粒而已。

到亭上，有两人铺毡对坐，一童子烧酒，炉正沸。见余，大喜，曰：“湖中焉得更有此人！”拉余同饮。余强饮三大白而别。问其姓氏，是金陵 (2) 人，客此。

及下船，舟子喃喃曰：“莫说相公痴，更有痴似相公者。”

## 〔注〕　

(1) 崇祯五年： 公元1632年。崇祯： 明思宗年号。

(2) 金陵： 今江苏南京。